Hiermee verneem ek of u dalk daarin sou belangstel om ’n bydrae te lewer tot ’n
aanlynseminaar (miniseminaar) rondom die artikel “Naasbeste benadering met
gladstrykers” deur Carl Rohwer. Hierdie artikel is in die week van 22 Augustus
2011 in die geakkrediteerde akademiese aanlynjoernaal LitNet Akademies
gepubliseer.
 
Die miniseminaar wat beoog word, is getitel “Hoe ver is ons van
rekenaarvisie?”.
 
Elke belangrike gebou in Suid-Afrika, selfs party klein winkeltjies, het
kringtelevisie wat gebruik word om op te let wanneer die een of ander soort
misdaad plaasvind. Dit is welbekend dat ’n mens wat so ’n skerm sit en dophou,
se vermoë om waar te neem, met tyd skerp afneem. Dit sou ideaal wees as ’n
rekenaar die alarm sou kon maak.

Nog ’n voorbeeld: satelliete neem daagliks die aarde om baie redes af, maar dit
is in ’n groot mate steeds mense wat moet identifiseer watter weerpatrone daar
is, of watter voorwerpe op die grond sigbaar is. Frederick Forsyth se boek The
Fist of God gaan juis oor ’n militêre aanleg wat so goed gekamoefleer is dat
dit net ná lang bestudering deur ’n fyn waarnemer raakgesien kon word.

Tegnieke soos dié wat in Carl Rohwer se artikel beskryf word, help om visuele
verskynsels te skei volgens grootte en vorm, maar bring dit mee dat ons in die
afsienbare toekoms rekenaars gaan hê wat spesifieke voorwerpe kan identifiseer
of, kortom, wat sal kan sien? Wat sê u as deskundige?

U kan Rohwer se artikel lees deur die volgende skakel te volg:
http://www.oulitnet.co.za/akademies_natuur/pdf/gladstrykers.pdf (of
http://www.litnet.co.za/cgi-bin/giga.cgi?cmd=cause_dir_news_item&cause_id=1270&news_id=108730&cat_id=201).   

Kyk gerus na voorbeelde van aanlynseminare by:
http://www.litnet.co.za/cgi-bin/giga.cgi?cmd=cause_dir_custom&cause_id=1270&page=miniseminare.
Ons stel voor dat bydraes ongeveer 1 000 woorde moet bevat, maar daar is geen
voorskrifte ten opsigte van die lengte van bydraes nie.

Ons betaal ’n fooi van R600 aan deelnemers aan ’n aanlynseminaar (25% LBS word
afgetrek).

Ons sal graag bydraes tot die seminaar binne die volgende drie weke op ons
webblad wil plaas.

Dit sal gaaf wees as u my sal laat weet of u daarin belangstel om deel te neem.
